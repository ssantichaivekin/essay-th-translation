---
title: เรียนเขียนโปรแกรมใน 10 ปี
---

# เรียนเขียนโปรแกรมใน 10 ปี

โดย : [ปีเตอร์ นอร์วิก][Peter-Norvig] ([ต้นฉบับภาษาอังกฤษ][original])

### ทำไมทุกคนต้องรีบร้อนขนาดนั้น

ลองเดินเข้าไปในร้านหนังสือซักร้านแล้วไปที่แผนกคอมพิวเตอร์ คุณจะเห็นหนังสือ "เรียน Java ภายใน 24 ชั่วโมง" มองซ้ายมองขวาก็จะเห็นหนังสือคล้าย ๆ กันที่พร้อมจะสอน C, SQL, Ruby, อัลกอริทึม และเนื้อหาอื่น ๆ ให้คุณภายในเวลาไม่กี่วันหรือไม่กี่ชั่วโมง ถ้าคุณลอง[ค้นหาหนังสือในอเมซอนที่ชื่อหนังสือมีคำว่า “เรียน” และคำว่า “ภายใน ... ชั่วโมง” อยู่ในเล่มเดียวกัน][amazon-book-search] คุณจะพบว่าใน 20 ปีที่ผ่านมามีหนังสือแบบนี้ออกมาถึง 436 เล่ม ในผลการค้นหาหน้าแรก เก้าในสิบเล่มเป็นหนังสือสอนเขียนโปรแกรม และถึงคุณลองเปลี่ยนคำว่า “เรียน” เป็นคำว่า “สอน/หัด” หรือเปลี่ยนคำว่า “ชั่วโมง” เป็นคำว่า “วัน” คุณก็จะพบผลการค้นหาแบบเดียวกัน

นั่นแปลว่า ผู้คนเร่งรีบที่จะเรียนโปรแกรมมิ่งให้จบในเวลาสั้น ๆ หรือไม่ก็คงแปลว่ามันเป็นเรื่องที่ง่ายสุด ๆ [โปรแกรมเมอร์เฟไลสัน][felleisen-site] มองเห็นกระแสนี้และเขียนไว้ว่า “การเขียนโปรแกรมแย่ ๆ นั้นง่ายมาก ไอโง่ที่ไหนก็ทำได้ภายใน 21 วัน” การ์ตูน Abtruse Goose [ก็มีล้อเรื่องนี้][abtruse-goose-joke]ไว้เช่นกัน

เรามาลองวิเคราะห์กันดีกว่า ว่าชื่อหนังสือ [เรียน C++ ภายใน 24 ชั่วโมง][cpp-in-24-hours-amazon-link] แปลว่าอะไร

- เรียน: ภายใน 24 ชั่วโมง คุณคงไม่มีเวลาลงมือเขียนโปรแกรมดี ๆ หลาย ๆ โปรแกรม ไม่มีเวลาเรียนรู้จากความสำเร็จและความผิดพลาดของโปรแกรมที่คุณเขียน คุณไม่ได้พบปะทำงานร่วมกับคนที่มีประสบการณ์ และจะไม่เข้าใจว่าระบบอื่น ๆ ที่ใช้ร่วมกับ C++ มีอะไรบ้าง สุดท้ายคือคุณก็เรียนอะไรไม่ได้เยอะ หนังสือเล่มนั้นคงกำลังพูดถึงการเรียนอย่างผิวเผินให้คุ้นเคย ไม่ใช่ดารเรียนแบบสร้างความเข้าใจอย่างถ่องแท้ อเล็กซานเดอร์ โปป กล่าวเอาไว้ว่า "ความเข้าใจเพียงเล็กน้อยเป็นสิ่งอันตราย"

- C++: ภายใน 24 ชั่วโมง คุณอาจจะเข้าใจวัยกรณ์พื้นฐานของ C++ (ถ้าคุณเคยเขียนภาษาอื่นมาแล้ว) แต่คุณคงไม่เข้าใจว่าภาษานี้จริง ๆ แล้วเอาไว้ใช้ทำอะไร พูดง่าย ๆ คือ สมมุติปกติคุณเขียนโปรแกรมภาษา Basic คุณก็จะสามารถเขียนโปรแกรม C++ ด้วยสไตล์ภาษา Basic แต่คุณก็จะไม่เข้าใจอยู่ดีว่าข้อดีและข้อเสียของการเขียนโปรแกรมแบบ C++ จริง ๆ เป็นอย่างไรบ้าง ถ้าแบบนี้จะเรียนไปทำไมกัน? [อลัน เพอร์ลิส กล่าวเอาไว้ว่า][alan-perlis-epigrams] “ภาษาที่ไม่ได้เปลี่ยนวิธีคิดเรื่องการเขียนโปรแกรมนั้นไม่คู่ควรจะเรียนรู้” คุณอาจจะได้เรียนภาษา C++ นิดหน่อย (หรืออาจจะต้องเรียน Javascript หรือ Processing) เพราะว่าคุณต้องเข้าไปใช้เครื่องมือของภาษานั้นแก้ปัญหาอะไรซักอย่าง แต่ถ้าเป็นแบบนั้น คุณก็ไม่ได้เรียนการเขียนโปรแกรม C++ จริง ๆ หรอก คุณแค่เรียนวิธีการแก้ปัญหานั้นเฉย ๆ

### เรียนเขียนโปรแกรมภายใน 10 ปี

ผลงานวิจัย ([บลูม][bloom-bibl], [ไบรอัน และ ฮาร์เธอร์][brian-bibl], [เฮส][hayes-bibl], [ซิมอนส์ และ เชส][simmons-bibl]) พบว่า มนุษย์ใช้เวลาประมาณ 10 ปีในการฝึกฝนทักษะใดทักษะหนึ่งให้ชำนาญ ทักษะที่ว่านี้ก็เช่น การเล่นหมากรุก การประพันธ์เพลง การใช้เครื่องโทรสาร การวาดภาพ การเล่นเปียโน การเล่นเทนนิส การทำวิจัยระบบประสาท หรือการวิจัยในคณิตศาสตร์ กุญแจสู่ความชำนาญคือการฝึกฝนอย่างมีจุดมุ่งหมาย ไม่ใช่แค่ทำซ้ำจนกว่าจะทำได้ คุณต้องเริ่มทำสิ่งที่ยากกว่าขีดจำกัดของคุณเล็กน้อย ลองทำ และวิเคราะห์ผลระหว่างที่คุณทำ แก้ไขความผิดพลาด และทำแบบนี้ไปเรื่อย ๆ มันไม่มีทางลัด ขนาดโมซาร์ตซึ่งเก่งดนตรีตั้งแต่อายุ 4 ขวบยังต้องใช้เวลาอีก 13 ปีก่อนจะเริ่มประพันธ์เพลงคุณภาพระดับโลก The Beatles วงฮิตติดอันดับ 1 ที่ได้ออกทีวีโชว์ในปี 1964 ก็เล่นดนตรีในไนท์คลับเมืองลิเวอร์พูลและแฮมเบิร์กมาตั้งแต่ปี 1957 และถึงแม้วงนี้จะได้รับความนิยมตั้งแต่เนิ่น ๆ แต่ The Beatles นั้นประสบความสำเร็จจริง ๆ จากอัลบัม Sgt. Peppers ในปี 1967

[มัลคอม แกลดเวลล์][malcolm-book] เป็นคนเสนอแนวคิดการฝึกฝนแบบนี้จนเป็นที่ยอมรับ แต่เขามองว่าเราต้องฝึก 10,000 ชั่วโมง แทนที่จะเป็น 10 ปี เฮนรี่ คาเธอร์-เบร็ตสัน (1908-2004) พูดคล้าย ๆ กันว่า "รูปภาพที่คุณถ่าย 10,000 ภาพแรกนั้นคือรูปที่ห่วยที่สุด" (สมัยนั้นยังไม่มีกล้องดิจิตอล จึงยังไม่รู้ว่าคนสมัยนี้อาจจะได้ภาพเยอะขนาดนั้นในเวลาไม่ถึงอาทิตย์) ความชำนาญที่แท้จริงนั้นอาจต้องใช้เวลาตลอดชีวิต ซามูเอล จอห์นสัน กล่าวว่า "วิธีเดียวที่จะเข้าถึงความเยี่ยมยอดในวิชาใด ๆ คือการฝึกฝนทั้งชีวิต และไม่ควรจะแลกมาด้วยราคาที่ต่ำกว่านั้น" ชอเซอร์ (1340-1400) บ่นว่า "ชีวิตนั้นแสนสั้น แต่วิชานั้นแสนนานกว่าจะเรียนรู้" ฮิปโปเครติส (400BC) กว่าวว่า "ชีวิตสั้น การฝึกฝนนาน โอกาสหดหาย การทดลองลำบาก และการตัดสินคนยาก" แน่นอนว่า 10,000 ชั่วโมงหรือ 10 ปีคงไม่ใช่ตัวเลขที่ถูกต้องเป้ะ ๆ คงไม่สมเหตุสมผลถ้าจะบอกว่าความสามารถต่าง ๆ (โปรแกรมมิ่ง การเล่นหมากรุก หมากฮอส หรือการเล่นดนตรี) นั้นจะใช้เวลาเท่ากันพอดีในการฝึกฝนให้ชำนาญ [ศาสตราจารย์แอนเดอร์ อิริคสัน][ericsson-amazon] กล่าวว่า "ผมประหลาดใจมากที่จากที่ผมสังเกตดู ไม่ว่าคนเราจะมีพรสวรรค์ขนาดไหนก็ต้องใช้เวลาฝึกฝนมหาศาลถึงจะชำนาญถึงขั้นสูงสุดได้ คำว่า 10,000 ชั่วโมง หรืออาจมองเป็นการฝึกฝนอาทิตย์ละ 10-20 ชั่วโมงหลาย ๆ ปี เป็นเวลาที่อัจฉริยะต้องใช้เพื่อก้าวเข้าสู่จุดสูงสุดของวิชาใด ๆ"

### ถ้าคุณอยากเป็นโปรแกรมเมอร์

ผมมีสูตรสำเร็จให้ดังนี้:

- แสวงหาความสนใจในการเขียนโปรแกรม เขียนโปรแกรมเพราะว่ามันสนุก คุณต้องทำให้มันสนุกพอที่คุณจะอุทิศเวลา 10,000 ชั่วโมง หรือ 10 ปี ให้กับมัน
- ลงมือเขียนโปรแกรม [วิธีเรียนรู้ที่ดีที่สุดคือการเรียนรู้จากการลงมือทำ][learning-by-doing] พูดให้ละเอียดก็คือ "ความสามารถในระดับสูงสุดในสาขาวิชาใด ๆ ไม่ได้เกิดจากประสบการณ์ที่ผ่านพบ แต่เกิดจากความพยายามตั้งใจที่จะฝึกฝนและพัฒนาขึ้น คนที่มีประสบการณ์มากอยู่แล้วเมื่อฝึกฝนอย่างตั้งใจก็ย่อมพัฒนายิ่งขึ้นไปได้อีก" (p. 366) และ "วิธีการเรียนรู้ที่ดีที่สุดคือต้องสร้างจุดมุ่งหมายของงานให้ชัดเจน (ตั้งโจทย์ที่ต้องการแก้ปัญหาให้ดี) โจทย์มีความยากง่ายเหมาะสมกับตัวบุคคล มีการให้ข้อเสนอแนะที่ละเอียดและเป็นประโยชน์ และมีโอกาสในการทำซ้ำและแก้ไขข้อผิดพลาด" (p. 20-21) หนังสือ [Cognition in Practice: Mind, Mathematics, and Culture in Everyday Life][cognition-in-practice-book] เป็นแหล่งอ้างอิงที่ดีของเรื่องนี้
- คุยกับโปรแกรมเมอร์คนอื่น อ่านโปรแกรมคนอื่น ผมว่าเรื่องนี้สำคัญกว่าหนังสือหรือคอร์สฝึกซะอีก
- ถ้าคุณสนใจ ให้คุณใช้เวลาสี่ปีกับการเรียนมหาวิทยาลัย มหาวิทยาลัยจะเปิดโอกาสให้คุณเข้าถึงอาชีพต่าง ๆ และทำให้คุณเข้าใจวงการมากขึ้น แต่ถ้าคุณไม่ชอบเข้าเรียน คุณก็สามารถ(แต่ต้องพยายามมาก) หาประสบการณ์ด้วยตนเองหรือจากการทำงานโดยตรง แต่ผมบอกเลยว่าการอ่านจากหนังสือนั้นไม่พอแน่ ๆ อิริค เรดมอนด์ กล่าวว่า "การศึกษาวิทยาศาสตร์คอมพิวเตอร์ไม่ได้ทำให้ใครเป็นนักขียนโปรแกรมผู้เชี่ยวชาญ เหมือนที่การศึกษาสีและพู่กันไม่ได้ทำให้ใครเป็นจิตรกรที่เก่งกาจ" โปรแกรมเมอร์ที่เก่งที่สุดคนหนึ่งที่ผมเคยจ้างนั้นจบแค่มัธยมปลาย แต่เขาได้[เขียนโปรแกรมที่ดี][xemacs][ไว้เยอะ][firefox] [เขามีผู้ติดตามมากมาย][alt-fan-jwz] และทำงานหาได้เงินมากพอที่จะซื้อ[ไนท์คลับ][dna-nightclub]เป็นของตัวเอง
- ทำโปรเจคร่วมกับโปรแกรมเมอร์คนอื่น ๆ เป็นโปรแกรมเมอร์ที่เก่งที่สุดในบางโปรเจค เป็นโปรแกมเมอร์ที่อ่อนที่สุดในอีกโปรเจค เวลาคุณเก่งที่สุด คุณจะได้ทดสอบความสามารถและความเป็นผู้นำของตนเอง พร้อมนำคนอื่นไปด้วยทัศนคติของคุณ ส่วนในเวลาที่คุณอ่อนที่สุด คุณจะเห็นว่ามือโปรทำงานกันยังไง และเรียนรู้ว่ามือโปรไม่ชอบทำอะไร (เพราะเค้าจะใช้งานคุณให้ไปทำแทนเค้าไงล่ะ)
- ทำโปรเจคหลังจากโปรแกรมเมอร์คนอื่น ๆ จบโปรเจคไปแล้ว ทำความเข้าใจโปรแกรมที่คนอื่นเขียน ลองดูว่าเราจะต้องเข้าใจอะไรบ้างถึงจะซ่อมโปรแกรมตอนที่เจ้าของไม่อยู่ ลองคิดว่าจะออกโปรแกรมยังไงให้คนอื่นเข้ามาบำรุงรักษาได้ง่าย
- เรียนภาษาโปรแกรมมื่งซักห้าหกภาษา ให้เรียนภาษาที่เน้นเรื่อง class abstraction (Java, C++) หนึ่งภาษา ภาษาที่เน้น functional (Lisp, ML, Haskell) หนึ่งภาษา ภาษาที่เน้น syntactic abstraction (เช่น Lisp) หนึ่งภาษา ภาษาที่ใช้ declarative specifications (Prolog, C++ templates), และอีกภาษาที่เน้นเรื่อง parallel (Closure, Go)
- อย่าลืมคำว่าเราต้องใช้คอมพิวเตอร์ทำงานของเรา ให้รู้ว่าคอมพิวเตอร์ใช้เวลานานขนาดไหนในการรันคำสั่ง ดึงข้อมูลจากแรม (ทั้งแบบใช้ cache และไม่ใช้) ดึงข้อมูลจากฮาร์ดดิสก์ หรือเลื่อนไปหาข้อมูลในดิสก์ ([ดูเฉลย][computation-speed-ans])
- มีส่วนร่วมในการสร้างมาตรฐานสไตล์การเขียนโปรแกรม คุณอาจจะเข้าร่วมเป็นกรรมการ ANSI C++ หรือคุณอาจจะแค่ตัดสินใจกับเพื่อน ๆ ของคุณว่าโปรเจคพวกคุณจะเว้นวรรค 2 space หรือ 4 space เพื่อที่คุณจะเข้าใจว่าคนอื่นชอบอะไรเวลาเขียนโปรแกรม และรู้ว่าพวกเขาให้ความสำคัญเรื่องพวกนี้มากขนาดไหน ถ้าคุณโชคดีคุณอาจจะรู้ว่าทำไมพวกเขาถึงให้ความสำคัญกับเรื่องพวกนี้
- ออกจากการสร้างมาตรฐานสไตล์การเขียนโปรแกรมให้เร็วที่สุดเท่าที่ทำได้

คุณคงพอเข้าใจแล้วว่าคุณคงไปไม่ได้ไกลมากถ้าอ่านหนังสือเพียงอย่างเดียว ก่อนผมจะมีลูกคนแรก ถึงผมอ่านหนังสือ How To แทบทุกเล่ม แต่ผมก็ยังรู้สึกเป็นมือใหม่อยู่ดี หลักจากนั้น 30 เดือน ตอนผมมีลูกคนที่สอง ผมต้องกลับไปอ่านหนังสือใหม่รึเปล่า? ไม่ต้อง ผมก็แค่ใช้ประสบการณ์ของผมซึ่งมีคุณค่ามากกว่าหนังสือจากผู้เชี่ยวชาญเป็นพันหน้า

เฟร็ด บรุคส์ ได้เขียนเรื่องการหานักออกแบบซอฟต์แวร์ในบทความ [No Silver Bullet][no-silver-bullet] ไว้ว่า :
1. ให้ออกค้นหานักออกแบบซอฟต์แวร์ชั้นนำตั้งแต่เนิ่น ๆ อย่างเป็นระบบ
2. หาเมนเทอร์ให้คนกลุ่มนี้ ให้เมนเทอร์ช่วยดูเรื่องการเจริญเติบโตและแนวทางการทำงาน
3. เปิดโอกาสให้คนพวกนี้เข้ามาทำกิจกรรมและกระตุ้นซึ่งกันและกัน
การเขียนแบบนี้มองว่ามีคนหลายคนที่มีความสามารถจะเป็นนักออกแบบมาตั้งแต่ต้น หน้าที่ของเราคือต้องไปคว้าตัวคนพวกนี้มาให้ได้ [อลัน เพอร์ลิส][alan-perlis-epigrams] เปรียบเทียบไว้ว่า "ใคร ๆ ก็ปั้นปูนได้ แต่หากจะหยุดไมเคิลแองเจลโลนี่ต้องสอนให้ไม่ปั้น โปรแกรมเมอร์เก่ง ๆ ก็เช่นเดียวกัน" เพอร์ลิสกำลังบอกว่าคนที่สุดยอดนั้นมีคุณสมบัติบางอย่างที่มีพลังเหนือการฝึกฝนอยู่ภายใน แต่คุณสมบัติพวกนั้นมาจากไหนกันหละ? มันมีมาตั้งแต่เกิดหรือต้องสร้างขึ้นมาด้วยความพยายามตั้งใจ? ออกัสต์ กัสตอว์ (เชฟในเรื่อง Ratatouille) กล่าวว่า "ทุกคนทำอาหารได้ แต่เชฟที่สุดยอดคือเชฟที่ปราศจากความกลัว" ผมมองว่าคุณสมบัตินี้คือความตั้งใจที่จะอุทิศชีวิตให้กับการฝึกฝนพัฒนาตนเอง บางทีคำว่า "ปราศจากความกลัว" อาจจะเป็นคำสรุปที่ดี หรือเราอาจยึดตาม แอนทอน อีโก้ (คู่แข่งของออกัสต์ กัสตอว์) ว่า "ไม่ใช่ทุกคนสามารถเป็นศิลปินผู้ยิ่งใหญ่ แต่ศิลปินผู้ยิ่งใหญ่นั้นมาจากที่ไหนก็ได้"

เพราะฉะนั้นคุณก็ไปซื้อหนังสือ Java/Ruby/Javascript/PHP ได้ คุณคงอ่านแล้วได้อะไรบ้างแหละ แต่มันก็คงไม่เปลี่ยนชีวิตคุณหรือเปลี่ยนประสบการณ์คุณภายใน 24 ชั่วโมงหรือ 21 วัน แต่ถ้าคุณฝึกฝนไปเรื่อย ๆ เป็นเวลา 24 เดือนหละ? นั่นแหละ คุณก็คงจะเริ่มไปไหนได้อยู่

### เฉลยเวลาที่คอมพิวเตอร์ใช้ในดารคำนวณคำสั่งต่าง ๆ

| งานที่ทำ | เวลาที่ใช้
|:--- | ---:|
รันคำสั่งทั่วไปหนึ่งคำสั่ง | 1/1,000,000,000 sec = 1 nanosec
ดึงข่อมูลเล็ก ๆ (fetch) จาก L1 cache | 0.5 nanosec
branch misprediction | 5 nanosec
ดึงข่อมูลเล็ก ๆ (fetch) จาก L2 cache | 7 nanosec
Mutex lock/unlock | 25 nanosec
ดึงข่อมูลเล็ก ๆ (fetch) จากแรม | 100 nanosec
ส่งข้อมูล 2K bytes ผ่านเน็ท 1Gbps | 20,000 nanosec
อ่านข้อมูล 1MB ที่ติดกันจากแรม | 250,000 nanosec
เลื่อนไปตำแหน่งใหม่ในฮาร์ดดิสก์ | 8,000,000 nanosec
อ่านข้อมูล 1MB ที่ติดกันจากฮาร์ดดิสก์ | 20,000,000 nanosec
ส่งข้อมูลไปกลับจาก US ไปยุโรป | 150 milliseconds = 150,000,000 nanosec

### ภาคผนวก: เรียนภาษาอะไรดี
มีคนชอบมาถามผมว่าจะเรียนภาษาอะไรก่อนดี ผมก็ไม่มีคำตอบที่แน่นอน แต่ให้ลองพิจารณาเรื่องพวกนี้ดู:

- เรียนตามเพื่อน ถ้ามีคนถามว่าจะให้ระบบปฏิบัตรการอะไรดี Windows, Unix หรือ Mac ผมก็จะตอบว่า คุณก็ใช้ตามเพื่อน ๆ คุณแหละ ประโยชน์จากการเรียนจากเพื่อน ๆ ของคุณนั้นมีมากกว่าประโยชน์จากความแตกต่างของระบบปฏิบัติการหรือภาษา ให้คุณพิจารณาเพื่อน ๆ ในอนาคตด้วยว่าคุณอยากเข้าร่วมสังคมโปรแกรมเมอร์แบบไหน สังคมนั้นใช้ภาษาอะไร ภาษานั้นกำลังเติบโตหรือกำลังจะตาย มีหนังสือและเว็บไซต์สอนภาษานั้นเยอะพอรึเปล่า คุณชอบคนที่สิงอยู่ในกระทู้ตอบคำถามของภาษานั้นรึเปล่า
- เรียนภาษาที่ง่ายก่อน C++ กับ Java ออกแบบมาเพื่อให้ทีมใหญ่ ๆ ที่สนใจเรื่องความเร็วของโปรแกรมใช้ในบริษัท เพราะแบบนั้น ภาษาพวกนี้เลยมีส่วนที่ซับซ้อนและออกแบบมาสำหรับสถานการณ์เฉพาะ คุณไม่จำเป็นต้องรู้อะไรพวกนั้น คุณต้องการภาษาที่จำง่ายและออกแบบมาให้ใช้งานคนเดียวง่าย
- เล่นกับการเขียนโปรแกรม คุณอยากเรียนเปียโนแบบไหน: แบบปกติที่คุณได้ยินเสียงทุกครั้งที่กด หรือแบบรวมที่คุณจะได้ยินเพลงทั้งเพลงหลังจากที่คุณเล่นจบเพลง แน่นอนว่าคุณชอบแบบแรก คือแบบ interactive ให้คุณเลือกภาษาที่มีฟีเจอร์ interactive และใช้ฟีเจอร์พวกนั้น


จากคำแนะนำพวกนี้ ผมก็คงแนะนำให้คุณไปเรียน [Python][python] ไม่ก็ [Scheme][scheme] อีกทางเลือกก็คือ Javascript ไม่ใช่เพราะมันเรียนง่าย แต่เพราะมันมีคอร์สสอนออนไลน์เต็มไปหมด เช่นใน [Khan Academy][javascript-khan-academy] แต่สถานการณ์ของคุณอาจจะต่างออกไป ถ้าคุณมีอายุแค่หนึ่งหลัก คุณอาจจะชอบ [Alice][alice], [Squeak][squeak] หรือ [Blocky][blocky] ที่สำคัญที่สุดคือการที่คุณเลือกและเริ่มลงมือเขียนโปรแกรม

[Peter-Norvig]: http://norvig.com/index.html
[original]: http://norvig.com/21-days.html
[amazon-book-search]: http://www.amazon.com/gp/search/ref=sr_adv_b/?search-alias=stripbooks&unfiltered=1&field-keywords=&field-author=&field-title=teach+yourself+hours&field-isbn=&field-publisher=&node=&field-p_n_condition-type=&field-feature_browse-bin=&field-subject=&field-language=&field-dateop=After&field-datemod=&field-dateyear=2000&sort=relevanceexprank&Adv-Srch-Books-Submit.x=16&Adv-Srch-Books-Submit.y=5
[felleisen-site]: http://felleisen.org/matthias/
[abtruse-goose-joke]: https://abstrusegoose.com/249
[cpp-in-24-hours-amazon-link]: https://www.amazon.com/Sams-Teach-Yourself-Hours-5th/dp/0672333317/ref=sr_1_6?s=books&ie=UTF8&qid=1412708443&sr=1-6&keywords=learn+c%2B%2B+days
[alan-perlis-epigrams]: http://pu.inf.uni-tuebingen.de/users/klaeren/epigrams.html
[bloom-bibl]: http://www.amazon.com/exec/obidos/ASIN/034531509X/
[brian-bibl]: http://norvig.com/21-days.html#bh
[hayes-bibl]: https://www.amazon.com/exec/obidos/ASIN/0805803092
[simmons-bibl]: http://norvig.com/21-days.html#sc
[malcolm-book]: https://www.amazon.com/Outliers-Story-Success-Malcolm-Gladwell/dp/0316017922
[ericsson-amazon]: https://www.amazon.com/K.-Anders-Ericsson/e/B000APB8AQ/ref=dp_byline_cont_book_1
[learning-by-doing]: http://www.engines4ed.org/hyperbook/nodes/NODE-120-pg.html
[cognition-in-practice-book]: https://www.amazon.com/exec/obidos/ASIN/0521357349
[xemacs]: http://www.xemacs.org/
[firefox]: http://www.mozilla.org/
[alt-fan-jwz]: http://groups.google.com/groups?q=alt.fan.jwz&meta=site%3Dgroups
[dna-nightclub]: http://en.wikipedia.org/wiki/DNA_Lounge
[computation-speed-ans]:https://ssantichaivekin.github.io/essay-th-translation/norvig-21-days#เฉลยเวลาที่ใช้ในการคำนวณในเครื่องคอมปกติ
[no-silver-bullet]: http://en.wikipedia.org/wiki/No_Silver_Bullet
[python]: https://www.python.org
[scheme]: https://schemers.org
[javascript-khan-academy]: https://www.khanacademy.org/computing/computer-programming/programming
[alice]: http://alice.org/
[squeak]: http://www.squeak.org/
[blocky]: https://blockly-demo.appspot.com/static/apps/index.html
